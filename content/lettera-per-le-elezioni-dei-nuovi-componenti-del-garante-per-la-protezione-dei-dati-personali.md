Title: Lettera per le elezioni dei nuovi componenti del Garante per la Protezione dei Dati personali
Date: 2019-07-26 21:51
Author: jollyroger
Category: Lettere dell'Assemblea
Slug: lettera-per-le-elezioni-dei-nuovi-componenti-del-garante-per-la-protezione-dei-dati-personali
Status: published
Attachments: wp-content/uploads/2019/07/1c2aa0c248a2e0334ed9.jpeg



*Onorevole,*





*lo smartphone che Lei sicuramente usa, i social network su cui pubblica le Sue parole, le immagini e le info sul Suo lavoro, le sue chat private, le email e gli SMS, le sue carte e l’home banking su internet o via app, sono potenti e comodi mezzi di comunicazione e sono anche contestualmente una rete di vincoli da cui il Suo profilo e ormai la Sua stessa persona difficilmente potrà sfuggire. Una rete i cui nodi capitali sono in mano a poche grandi aziende internazionali che sfuggono ai Parlamenti, ai dibattiti ed agli inquadramenti delle legislazioni degli Stati nazionali.*





*In Italia ogni parlamentare ha il potere di esprimere il proprio pensiero, nel quadro delle prerogative costituzionali, attraverso la nobile azione del voto personale, anche per l’elezione dei componenti del Garante per la Protezione dei Dati Personali (GPDP).*





*Il GPDP è una delle autorità amministrativa indipendente, istituita dalla legge n. 675 del 31 dicembre 1996; disciplinata dal d.lg 196 del 30 giugno 2003 e modificato dal d.lg. 101 del 10 agosto 2018 che conferma anche il Regolamento generale sulla protezione dei dai personali UE 2016/679, art. 51. Il GPDP è un organo collegiale, composto da quattro membri eletti dal Parlamento, i quali rimangono in carica per un mandato di sette anni, non rinnovabile. L´attuale Collegio è stato eletto dal il 6 giugno 2012 e si è insediato 19 giugno 2012.*





*Onorevole,*





*come Lei sa l’articolo 67 della nostra Costituzione permette ad ogni parlamentare di essere indipendente nella parola e nel pensiero (isegorìa e parresìa), affinché rappresenti la Nazione, e cioè i propri elettori e, soprattutto, quelli degli altri “partiti”: la Nazione intera, non una “parte” di essa. Ecco perché codesto articolo 67 è il più difficile ed è generativo di pensiero intelligente (fare l’interesse di una parte facendo quello di ogni altra è così nobilitando la propria).*





*Nel lontano dicembre 1996 un’autorità quale il Garante per la Protezione dei Dati Personali aveva compiti “casalinghi”: difendere i cittadini dagli abusi, dalle distorsioni e dalle omissioni delle burocrazie nostrane.*





*Oggi l’enorme massa di dati (Big Data), che si producono e circolano attraverso le reti tecnologiche ed informatiche (byte, numeri, parole, immagini, emoticon…) è osservata dai grandi proprietari di piattaforme, di satelliti per telecomunicazioni, di gestori e produttori di algoritmi palesi (social) ed occulti (trojan, righe di programmi che come cavalli di troia si insediano in ogni dispositivo elettronico, e worm, frammenti di programmi che come vermi si autoreplicano in ogni dispositivo), li osservano e se ne appropriano. Oggi finanche piccoli gruppi di “hacker da sottoscala” (corsari informatici pagati da governi e potenze occulte) sono in grado di intercettare ed appropriarsi di qualsiasi dato personale, sensibile e non, per usarlo a fini leciti (statistiche e di sicurezza) ed illeciti (profilazioni e fakenews, manipolazioni e falsificazioni); a volte giungono voci e lampi di algoritmi creati e immessi nelle reti dai pirati informatici (“hacker buoni”, che scovano i punti deboli per allertare ed informare cittadini ed istituzioni).*





*Solo in Italia il flusso dei dati, nel 2016, sfiorava il valore di 4,7 miliardi di euro e secondo altri entro i prossimi anni supererà quota 6,3 miliardi. Un valore, questo italiano, che è dietro a Inghilterra (17,7 miliardi) e Germania (16 miliardi) (fonte: Il Sole 24 Ore, 23 gennaio 2018, “Big Data e algoritmi: l’economia digitale vale già 4,7 miliardi”).*





*Le tecnologie invadono la vita dei cittadini ovunque e i grandi operatori internazionali non si pongono limiti nei confronti del potere pubblico e sono, ipso facto, una grande prevaricazione contro gli Stati, le Istituzioni ed i principi basilari della convivenza civile.*





*Ci appelliamo alla Sua personale indipendenza di rappresentante della Nazione e non solo delle “Parti” (art. 67 e 68 della nostra Costituzione) e, nel quadro del d.lg. 101/2018 che permette, per la prima volta, di scegliere almeno un tecnologo competente per quest’incarico, Le chiediamo di guardare all’ingegnere nucleare Marco Calamari, persona autorevole, di prestigio e di indipendente virtù aletica.*





*L’ing. Marco Calamari, che ha presentato la candidatura a membro del Garante, sia alla Camera che al Senato, è da oltre 30 anni un riferimento storico nella comunità della eprivacy italiana. Oltre ad avere le qualifiche necessarie e avendo mostrato nell’arco di tutta la sua carriera indipendenza e autonomia, ha avuto la lungimiranza e la competenza di creare questa comunità fin da quando il tema della Protezione dei Diritti alla Riservatezza non era neppure rintracciabile nel panorama italiano e mondiale. Ha fondato il Progetto Winston Smith (richiamando il personaggio principale del profetico romanzo antitotalitario di George Orwell “1984”, scritto nel 1948). Ha realizzato il Convegno E-Privacy, il primo e più longevo convegno indipendente, senza fine di lucro e senza schieramenti politici, dove si parla e si pegnsa per pre\[ce\|ve\]dere i futuri orizzonti dei diritti digitali; in Italia già 26 edizioni in quasi 18 anni.*





*Onorevole,*





*ci siamo permessi di scriverLe perché l’ufficio del Garante Privacy ha bisogno di persone di prestigio sempre più lungimiranti e perché abbiamo conosciuto, visto ed ascoltato l’ing. Marco Calamari in occasione delle recenti campagne elettorali per il Parlamento europeo proprio sul tema dei diritti umani digitali, della privacy e della conoscenza come diritto umano universale.*





*Diritti digitali ed aletici per i quali vi sono ben quattro specifici ed esclusivi europarlamentari ed uno dei quali addirittura vicepresidente del Parlamento europeo stesso.*





*Nel ringraziarLa dell’attenzione, Le inviamo saluti ed illuminazioni e Le chiediamo di fare una buona libera scelta per ogni cittadino (elettori e non, perché, in democrazia, i cittadini sono pleiones, non polloi, così come avevano ben compreso gli antichi greci, scopritori della democrazia stessa).*





*Riceve codesta lettera dall’Assemblea Permanente del Partito Pirata*





*Approvata con Mozione urgente n. 3138/i6646 il giorno 6/7/2019*





Il Curriculum di Marco Calamari è [qui](https://www.partito-pirata.it/candidati-europee2019/marco-anselmo-luca-calamari/)
